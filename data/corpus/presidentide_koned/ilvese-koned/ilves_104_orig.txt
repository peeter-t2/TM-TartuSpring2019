   Head sõbrad. Viimaste aastate 20. augustitel oleme meeles pidanud neid, kes olid Eesti iseseisvuse taastamise looga tähelepanuväärselt seotud. Nende seas on vabadusvõitleja Lagle Parek, "ükskord-me-võidame-niikuinii" Heinz Valk, Eesti ülemnõukogus iseseisvuse taastamise poolt hääletanud, Tallinna Teletorni kaitsjad augustiputši päevil, isamaaliste laulude loojad, muinsuskaitseliikumine. Nad kõik on saanud tänuks ja tunnustuseks tüki kivirahnust, mis kaitses 1991. aastal Toompead. Tänavu saavad selle kivi need, kes 22 aastat tagasi andsid Eesti inimestele usku ja lootust. Need, kes olid innustajad ja ühendajad, võõra sõnaga öeldes integreerijad, mitte intrigeerijad. Need, kelle hääl ja sõna kinnitas hirmunuile ja kahtlejaile, et ka kõige traagilisematel päevadel ei olnud Eesti ära võetud. Need inimesed töötasid Eesti toonases ajakirjanduses. Niisiis, seekordne tänukivi kuulub meie iseseisvuse taastamise aegsele Eesti ajakirjandusele. Sellele ajakirjandusele, kes sai vabaks koos Eesti vabaks saamise aastatega. Ajakirjandusele, kelle kirest ja Eestist hoolimisest me tänases meedias sageli puudust tunneme. Oleksin ebaõiglane, kui hakkaksin nüüd nimesid loetlema, sest neid oli raadios, teles, ajalehtedes ja uudisteagentuurides kümneid ja kümneid. Aga ma teen ühe erandi. Eesti Raadio ajakirjanik Riina Eentalu jättis 1991. aasta augustiputši alguses oma puhkuse pooleli ja kiirustas Tallinnasse raadiomajja, mida sajad inimesed kogunesid kaitsma Pihkva dessantväelaste võimaliku rünnaku vastu. Raadio oli tollal – online- ja klikimeedia eelses Eestis – kõige kiirem vahendaja ning selgitaja nii siin kui ka paljudele kaugemal. Minugi jaoks, kes ma kuulasin Eesti Raadiot Saksamaalt telefoni kaudu, kui Juhan Kristjan Talve või Jouko Vanhanen hoidsid Helsingis teist telefonitoru Soome sokutatud vene transistorraadio kõrval. Riina Eentalu aga oli ilmselt ainus naine raadioajakirjanike seas, kes keeldus võimaliku rünnaku eel raadiomajast lahkumast ja tema hääl oli üks kinnitus meile kõigile: nad ei ole Eestit ära võtnud. Riina Eentalu, palun. Ning Erki Berends, kes sa olid toona tema hea kolleeg, tule ja aita tal see raske kivi vastu võtta. Loodan, et see leiab väärilise koha Eesti Raadio renoveeritud majas. Ma tänan Eesti iseseisvuse taastamise aastate Eesti ajakirjandust. Aitäh.