par_nr	head	sentence
1	 Elisale 	 Elisale 
2	NA	 Karen Orlau 
3	NA	 Kui vana ütlemist uskuda , püüavad nurkaaetud rotid end misiganes hinna eest lõksust välja võidelda . 
3	NA	 Kipun arvama , et inimesed pigem kohanevad nurgaga , kui et lootusetusse võitlusse astuvad . 
3	NA	 Tean kedagi , kes muigab , kui seda loeb . 
3	NA	 Enesekindlalt ilmselt ? 
3	NA	 Mis siis ikka , naergu pealegi — minagi ju püüan kõigest kohaneda . 
3	NA	 Leppida olukorraga ja lepitada teravaksmurtud nurki , mis mu hinge kriibivaid , ning vahend , mida ma praegu kasutan , on selleks sama hea kui iga teinegi . 
4	NA	 Jälgisin eile oma kongi aknast , kuidas pühapäevased puhkajad paatidega mööda jõge sõitsid . 
4	NA	 Tumedad , keeristesse põimuvad tõtakad jõevood , mis paate allavoolu kandsid , viisidki mind sellele mõttele ... 
5	NA	 Mulle on alati meeldinud vaadata , kuidas inimesed paadiga sõidavad . 
5	NA	 Õhukesed paadilauad , mis sõitjaid veesügavusest lahutavad , loovad nii hõlpsasti muretu kindlusetunde , nagu ei olekski otse nende jalgade all kümneid meetreid musta vett , mis varjab kummalisi ja ilgeid olendeid . 
5	NA	 Muretud paadisõitjad ei aima midagi — paar paadilauda näivad olevat piisavaks kaitseks sügavuste koletuse ees , muutes musta põhjatuse olematuks , hoolimata sellest , et see on otse sealsamas , sõitjate jalgade all . 
5	NA	 Paadilauad on just täpselt samapalju kaitseks nagu üle pea tõmmatud tekk või kinnipigistatud silmad : naiivne lootus , et kui ei näe , siis pole olemaski . 
5	NA	 Turvalisuse illusioon on ju nii vajalik ... 
6	NA	 Kaks kuud tagasi — kuiv fakt , et kaks kuud , tegelikult ei jaksaks ma mõõta möödunud aja pikkust — oli mul kombeks sellist jaanalinnukavalust halastamatult pilgata . 
6	NA	 Tuttavad ei tahtnud mu tõevaimustust jagada ning peagi avastasin , et mind laiemas ringis üsna varjamatult välditakse . 
6	NA	 See ebameeldiv üllatus muutis mind aga hoopis vihasemaks enesepettuse ja ka võltsdiskreetsuse vastaseks . 
6	NA	 Tulemusena olin viimaks isegi lähedastele sõpradele vastumeelt . 
6	NA	" Ma ju rammisin neid päris tahtlikult : ei mingeid häda- ega iluvalesid , välja päevavalgele kõik tegelikud motiivid , välja kogu tõeline "" mina "" ... "
6	NA	 Ma sorkisin nende hinges halastamatult , neid teadlikult solvates — algul kasvatuslikel eesmärkidel , hiljem aga kibestumisest . 
6	NA	 Väike vihane poolerudeeritud taskufilosoof — seda ma just olin . 
6	NA	 Ei ole mingi ime , et kõik mind vältima hakkasid . 
7	NA	 Kardan , et enamus neist , keda ma toona mõnitasin , tunneksid siirast kahjurõõmu , kui vaid teaksid , et praegu olen mina see , kes tahab silmi kinni hoida ja lisaks veel ka teki üle pea tõmmata , et enam ükski varem nii ihaldatud tõeteadmine minuni ei jõuaks . 
7	NA	 Kadestan neid õndsaid kanapimedaid , kes jalutavad läbi päeva , ümber kookonitaoline kaitsekiht , mis summutab kõik ülearuse — selle , mida inimene teada ei taha — ja laseb neil õnnelikuna edasi kulgeda . 
7	NA	 Nad näevad ju ometi sama palju kui mina , kuulevad samu helisid , tajuvad lõputult kõnekaid nüansse inimese hääles , haistavad lõhnade sadat tuhandet erinevust , millest igaüks on omamoodi tähenduslik , nad tajuvad seda kõike niisamamoodi kui mina — ent keelduvad järeldusi tegemast . 
7	NA	 Imepärane enesesäilitus . 
8	NA	 Toona , kui ma enesekindlalt ringi praalisin , oli minul muidugi ka oma kaitsekookon olemas , kuigi ma seda ei teadnud . 
8	NA	 Olin täpselt samamoodi õndsalt pime nagu need , kelle üle ma naersin , ainult et liiga ennast täis , et seda kasvõi kahtlustadagi . 
8	NA	 Paratamatult meenuvad mulle müüdid inimestest , kes oma rumala ülbusega jumalate viha välja kutsusid . 
8	NA	 Muidugi on see ainult spekulatsioon , kuid sageli tundub mulle siiski , et kui ma poleks nii väljakutsuvalt oma tõekspidamistega uhkeldanud , oleks kõik teisiti olnud . 
8	NA	 Samas ei saa välistada võimalust , et tegemist oli lihtsalt kokkusattumusega . 
8	NA	 Ja kui see oli kokkusattumus ; kui mu praalimisel ja sellel , mis ma praegu olen , ei ole omavahel mingit seost , siis kas saab keegi üldse öelda , et ma olin selle siiski ära teeninud ? 
9	NA	 Tean liigagi hästi , et need , kes mind muutsid , ei pidanud seda ei kättemaksuks ega teenitud karistusekski . 
9	NA	 Neil oli mind lihtsalt vaja ja kui nad olid saanud , mida tahtsid , heitsid nad mu kõrvale nagu kasutatud taskurätiku . 
9	NA	 Kas suudan sellisena edasi elada või mitte , lihtsalt ei huvitanud neid enam , see oli juba minu probleem . 
9	NA	 Liiga raske on kujutleda , et õigluse jaluleseadjad võiksid nii enesekesksed olla . 
9	NA	 Ja ikkagi jääb närima kahtlus — äkki siiski ? 
10	NA	 Tol õhtupoolikul jalutasin jahedat kevadeilma nautides niisama linnas ringi , kuni ma ühel tänavanurgal täiesti juhuslikult Markusega kokku sain . 
10	NA	 Markus oli üks eriline mees . 
10	NA	 Ta oli mingi igavese üliõpilase tüüp , olles enne ajalukku sissesaamist õppinud nii psühholoogias , filosoofias kui matemaatikas , mistõttu meie kui veendunud , ehkki verinoored humanitaarid teda Tobeteaduriks kutsusime . 
10	NA	 Selles hüüdnimes oli õige pisut austust ja päris paras hulk irooniat , mille ta oli meie meelest ära teeninud . 
11	NA	 Tobeteadurile ei läinud ta uus nimi oluliselt korda . 
11	NA	 Meie arvamus oli talle meie siiraks pahameeleks üsna ükskõik . 
11	NA	 Tema oli siia kooli tulnud ajalugu õppima — lihtne ja konkreetne . 
11	NA	 Seltskonnaelu teda ei huvitanud , vähemalt mitte see , mida meil pakkuda oli , pigem me isegi segasime teda — oma üleoleva suhtumisega õpingutesse , mida tema nii pagana tõsiselt võttis ja mis meie jaoks olid lihtsalt üliõpilaseks olemise üheks tüütumaks küljeks . 
11	NA	" Aegajalt koorus Teadur siiski oma vaikimiskookonist välja ning esines kummaliste teooriatega , püüdes tuntud sündmusi põhjendada ... "" küüniliste jumalavallatustega "" , nagu pahvatas üks neist õppejõududest , kelle Markus oma terava vaidlusoskusega põhjalikult ära väsitas . "
11	NA	 Aga olid sellel mehel alles teooriad ! 
11	NA	 Meie ei lasknud ennast loogikareeglitest segada , et midagi nii naeruväärset välja naerda nagu kord ja kohus . 
11	NA	 Markus püüdis isegi meiega paar korda reeglitekohaselt väidelda , kuid see oli nii ilmselt tulutu ettevõtmine , et ta jättis selle peagi sinnapaika ja talus tüdinud ilmel meie irvitusi . 
12	NA	 Seda enam olin ma üllatunud , kui ta mind tol õhtul ükskõikse tervitamise asemel sõbralikult kõnetas ja enda poole kutsus . 
12	NA	 Ma olin siis juba saavutanud nö . suhtlemisalase pidalitõbise staatuse ja huvi minu süvenevalt sarkastilise isiku vastu tundus tervitatava vaheldusena , hoolimata sellest , et me polnud just lähedased tuttavad . 
13	NA	 Jalutasime tühjast-tähjast vesteldes all-linna . 
13	NA	 Markuse üürikorter asus üsna linnaservas , ühes sealkandi loendamatutest sajandialguse puumajakvartalitest , nii et kui kohale jõudsime , hakkas juba vaikselt hämaraks minema . 
13	NA	 Pime trepikoda , kuhu Markuse kannul sisse astusin , haises kassikuse järgi — mida kõrgemale , seda hullemini — ja vana puutrepp oli päris lagunenud . 
13	NA	 Katusekambrisse viivad astmed olid mõnest kohast lausa sisse vajunud ning uks oli jämedate laudadega kaetud ja madal — justnagu pööningu-uks . 
13	NA	 Vilets vaesusest lehkav trepikoda ei lubanud Teaduri kubrikust midagi erilist loota , seda ootamatum oli aga kambri küllaltki korralik sisustus . 
14	NA	 Eluruum , kuhu viis kitsas madala laega eeskoda , oli üsnagi avar , täis vana rasket nikerdustega puitmööblit . 
14	NA	 Toa pudedat laudpõrandat kattis stiilne tumepunane musta mustriga vaip , mis oli selline täius omaette , et tundus pühaduseteotusena seda pelgalt vaibaks tarvitada . 
14	NA	 Seintel rippusid Tobeteaduril õlimaalid , mis olid omavahel mingil määramatul viisil sarnased , kuid ma ei kavatsenudki hakata neid lähemalt uurima . 
14	NA	 Kui Markus ootas imetlushüüdeid ja vaimustusoigeid , siis pidi ta igatahes pettuma . 
14	NA	 Ma olin enesega päris rahul , sest see ükskõiksus , millega ma laias tugitoolis istet võtsin , oli tõesti paadunud kosmopoliiti väärt . 
14	NA	 Nii ma siis jäingi sügavast tugitoolist rõhutatud väärikusega ta raamaturiiulit põrnitsema . 
15	NA	 See oli tõepoolest vaatamisväärsus , pean tunnistama , täis kõige ehtsamaid antikvariaadipärleid nii inglise , saksa , prantsuse kui vene keeles , mis mind küll eriti imestama ei pannud , sest nende keelte mõningane valdamine oli meile peaaegu kohustuslik , kuid muude raamatute hulgas torkasid silma ka mõned päris vanad ladina- ja heebreakeelsed teosed . 
15	NA	" Muude ahvatluste hulgas jäi silma kurikuulus "" Malleus maleficarum "" vanas pressitud nahkköites . "
16	NA	" "" Nii , et siis sellised huvid ? "" mõtlesin irooniliselt , samal ajal kibeledes käsi ihaldusväärselt kurikuulsa raamatu järele sirutama . "
16	NA	 Muidugi võib vabalt olla , et Markus oli stiiliga mees ja hankis kõik need iludused sinna rohkem silmailuks . 
16	NA	 Aga teisest küljest jälle — vaevalt . 
17	NA	 Markus ei jätnud mulle sügavamaks kadeduseks aega , naastes elegantse kiirusega köögipoolelt , kaenlas pudel tumepunast hispaania veini ja näpu vahel mõnusalt vatsakad pokaalid . 
17	NA	 Pühendusime hardalt veinile ja see võttis tubli aja . 
18	NA	 Jook oli hea , tugeva kuid mõnusa maitsega — ja salakavalalt kange . 
18	NA	 Juba esimest klaasi nautides valgus tuttav rammestav soojus üle keha ja pehme tugitool tundus üha mugavamana . 
18	NA	 Kolmanda klaasi lõppedes oli Markus mu südamesõber ja ma olin valmis talle kõigest rääkima — saladuste avaldamine muutus vastupandamatuks vajaduseks , näides selle tõelise sõpruse kinnitusena , mida tol hetkel tundsin . 
18	NA	 Neljanda klaasi pealt sai elust joovastav rõõm ning maailmaparandamise raske koorem paistis helge ja kergena ... 
19	NA	 Markus polnud muidugi mingi samariitlane , vaid oli oma asja peal väljas . 
19	NA	 Kui ma juba ilmselgelt süüdimatult veinihurmas olin , hakkas ta mind tasapisi üles keerama . 
19	NA	 Tänu mu kõrgendatud meeleolule ning nauditavalt süvenevale joovastusele ei pidanud ta selleks just ülearu ponnistama . 
19	NA	 Püüdsin talle vist isegi avameelselt seletada , miks ma nii tubli , julge ja otsekohene olen . 
19	NA	 Sattusin ta tähelepanu paistel tõsiselt hoogu ja teatasin veendunult , et ei karda mitte kui midagi , sest et kõik , mis tegelikult ja tõeliselt olemas on , on tõde ja tõde ei tohi karta . 
19	NA	 Või enamvähem midagi sama loogilist . 
19	NA	 Markuse osavalt väljendatud kahtlus ajas mind marru ja ma vandusin kõige nimel , mis mulle pähe tuli , et nii see just on ja ta ei tohiks mu sõnades kahelda , sest kuna ta on mu ainus tõeline sõber , siis ei valeta ma talle iialgi . 
19	NA	 Peale seda , kui ta iroonilise naeratusega teatas , et tema küll ei usu , et mulle meeldiks pidevalt tõega silmitsi seista , olin kõigeks valmis , et talle tõestada , kui kõva mees ma olen ja kui kõikumatud on mu põhimõtted . 
20	NA	 Alles siis hakkas ta tegeliku asjaga peale , kuid tegi seda nii ääri-veeri , et ma isegi nii oimetus olekus adusin , et ta poole rääkimata jätab . 
20	NA	 Ta oli ühe sõbraga mingi lollusega hakkama saanud , aga nad ei osanud asja ka kuidagi parandada . 
20	NA	 Et aga teada saada , kuidas seda teha võiks , tuleks tahtlikult loobuda ühest teatud iseeneslikust kaitsesüsteemist , mis ei olevat tegelikult midagi muud , kui üks enesepetmise värk , aga kõik teised sõbrad olevat araks löönud ja eelistanud oma päid edaspidi ikka liiva sisse peita . 
21	NA	 See oli jututeema minu jaoks ! 
21	NA	 Ma olin nii radikaalne , et Markus pidi tegema rasket veenmistööd , enne kui suutsin uskuda , et ka minul on selline kaitsesüsteem olemas . 
21	NA	 See olevat nii keeruline , et inimene seda mõistusega kontrollida ei saagi , aga ärgu ma muretsegu , sest ta sõber oskavat selle hüpnoosi teel maha võtta — kui ma ise ainult nõus olen . 
22	NA	 See hüpnoosijutt oleks mind kainest peast üsna tõsiselt mõtlema pannud , sest kunagi ei või teada ... liiati ei tundnud ma Markuse sõpra . 
22	NA	 Tänu tapvale andaluusia veinile ma säärastele pisiasjadele tähelepanu ei pööranud , vaid olin hetkepealt kõigeks valmis . 
23	NA	" "" Kus su sõber on ? "
23	NA	" Lähme teeme selle asja kohe selgeks ! "" pühkisin püsti karates laualt paar raamatut maha ning tühi pokaalgi lendas kus seda ja teist , kuid ma olin nii hoos , et ei pannud õieti tähelegi . "
23	NA	" "" Lähme su selle ... selle sõbra poole , Marks ! "" "
24	NA	 Markus , kes oma veini ainult aegajalt maitses , oli muidugi kainus ise . 
24	NA	 Ta lükkas mind mu pehmete jalgade pealt tugitooli tagasi ja ütles , et ärgu ma üldse muretsegu , sest juhtumisi peakski ta sõber iga hetk tema poole tulema . 
24	NA	" Tore "" juhtumisi "" oli see küll ! "
24	NA	 Ta õngitses mu pokaali laua alt välja ja valas mulle veel ning ootamajäämine ei tundunud siis enam üldse halva ideena . 
25	NA	 Ei läinudki kaua , kui ta katkestas mu õnneliku tête-á-tête'i veiniklaasiga , öeldes , et kuuleb sõbra samme trepil . 
25	NA	 Lisaks sellele , et mina muidugi midagi ei kuulnud , oleksin äärepealt kaotanud ka silmanägemise , kui Markuse sõber tasakesi ukse avas . 
25	NA	 Kui ma enne olin olnud Markuse peale mõistlikkuse piirides kade , siis see tunne , mis nüüd mu räpast hinge näris , oli Vana Kadedus ise . 
26	NA	" Markuse "" sõber "" oli just see , keda vaesed kuulsusejanused poeedid oma katusekambrit külastama ihalevad : muusa , kelle ilu on niivõrd täiuslik , et päästab valla ka kõige olematumad loomeallikad ja on samas siiski ehedalt ihulik . "
27	NA	 Elisa oli ebaharilikult ilus . 
27	NA	 Ta suuri rohelisi silmi kontrastis peaaegu loomuvastaselt valge nahk , kuid muust kahvatusest hoolimata olid tal täidlased sügavpunased huuled . 
27	NA	 Mõnel muul juhul võiks sellised värvid jätta haiglase mulje , kuid Elisa näojoonte peen täiuslikkus välistas vähimagi võõristuse . 
27	NA	 Kullakarva punased juuksed piirasid ta kitsast nägu nagu pühapaiste , rippudes pehmete lokkidena üle õlgade . 
27	NA	 Ainuke ootamatu joon ta näos oli lausa patuselt terav vagu keset lõuga , kuid see tühine ebakõla muutus juba teisel pilgul pigem vooruseks . 
27	NA	 Tüdruk oli sihvakas nagu metsloom ning kõik ta liigutused olid täpsed ja mõõdetud . 
27	NA	 Ei pea vist ütlema , et olin esimesest hetkest kõrvuni sees ning neelasin teda näljaste silmadega . 
28	NA	 Mu suurimaks heameeleks oli ta minu vastu väga tähelepanelik . 
28	NA	 Ta ilmutas isegi nii sügavat huvi , et mu veinine mõistus vaikselt kaaluma hakkas , ega mul ometi Markuse vastu mingeid shansse ei ole . 
28	NA	 Markus oli aga hoopis vaikselt tagasi tõmbunud , vaadates üsna ükskõikselt pealt , kuidas Elisa mind ümber väikese sõrme keeras . 
29	NA	 Iseenesestmõistetavalt olin ma nõus sealsamas ja ilma pikema sissejuhatuseta hüpnoosiga alustama . 
30	NA	 Mäletan ainult , et nautisin head vabandust Elisale otse silma vaadata , kuni kaotasin selles ahvatlevas roheluses algul ruumi- ja ajataju , ning peagi , ta mahe hääl kõrvus , kadus ka kõik muu . 
31	NA	 Ärgates leidsin end Markuse diivanilt . 
31	NA	 Elisa istus sealsamas ja vaatas mulle murelikult otsa , kuid isegi ta lähedus ei leevendanud mu armetut enesetunnet . 
31	NA	 Pea lõhkus pööraselt valutada ning kogu kehas oli iiveldamapanevalt hõre tunne . 
31	NA	 Pomisesin vabandada ja tuikusin kööki , uudishimust hinge kinni hoidvad Elisa ja Markus mõlemad sabas . 
31	NA	 Ausalt öeldes oli mul nii halb , et mulle ei läinud üldse korda , et nad mu öökimist pealt vaatasid . 
31	NA	 Seal ma siis lõpuks olin , sisikond sees ringiratast laskmas , pea otsas huugamas , sapi maitse suus ja kõigele lisaks vastikult kaine . 
31	NA	 Need kaks seisid köögiukse peal ja vahtisid mind üksisilmi nagu mingit katselooma . 
31	NA	" Esimene seostatud mõte , mis mulle pähe tuli , oli : "" Ma olen endale ühe neetud supi kokku keetnud . "" "
31	NA	 Ükski mu eelaimus ei ole tõele kunagi lähemal olnud . 
32	NA	" "" Mida kuradit te minuga tegite ? "" küsisin ma nii vihaselt kui mu enesetunne vähegi lubas . "
32	NA	 Eriti kurjakuulutav mu hääl just ei olnud . 
33	NA	" "" See on sellest veinist . "" "
33	NA	 vastas Markus . 
33	NA	" "" Sa vist polnud enne eriti söönud ja tühja kõhu peale — teadagi . "
33	NA	" Aga see peaks varsti üle minema ... "" "
33	NA	 Millegipärast ei suutnud ma teda uskuda , kuid kui Elisa mind püsti taris ja elutuppa diivani peale viis , ei jaksanud ma vastu ka vaielda . 
33	NA	 Ta andis mulle mingit külma jooki juua , mis maitses üsna vastikult , kuid leevendas seda metsikut peavalu , mis mind nii hullupööra piinas . 
33	NA	 Lõpuks paranes mu enesetunne sedavõrd , et olin juba suuteline märkama tema jahedat kätt oma otsaesisel ja sellel oli omakorda leevendav mõju . 
33	NA	 Ajasin end istukile ja vaatasin uimaselt ringi . 
33	NA	 Kõik oli nagu endine . 
33	NA	 Katsusin kompida oma sisetunnet , kuid peale tõsiste pohmakanähtude ei avastanud ma ka iseendas midagi uut . 
33	NA	 Mis pagana asja nad küll oma hüpnoosiga ajasid ? 
34	NA	 Järsku sain teadlikuks sellest , et kogu pagana aja , kui ma seal pead murdsin , oli Elisa mu kõrval istunud . 
34	NA	 Vaatasin talle otsa — nii lähedalt oli see täiesti hinge kinnilööv vaatepilt — ja tundsin korraga , et temaga on midagi väga valesti . 
34	NA	 Ta kahvatu nahk ning kõhetud liikmed olid nii tähenduslikud , et ma tajusin lausa füüsiliselt mingit hävitavat haigust ta kehas . 
34	NA	 Mu meeled tabasid arvukaid väikeseid nüansse ja analüüsisid neid masinlikult , saates tulemuse täieliku veendumusena mu teadvusesse . 
34	NA	 Sel hetkel ma lihtsalt ei taibanud , et mu vaatlusvõime oli ebaloomulikult terav , sest ma maadlesin selle teadmise õudusega . 
34	NA	 Oli täiesti absoluutselt kohutav , et Elisa oli nii ilus ja nii lootusetult haige . 
34	NA	 Tahtsin tal ümbert kinni võtta , et teda — ja ennast — lohutada , sirutasin isegi käed välja , kuid siis haaras mind seletamatu hirm tema puudutamise ees ja ma ei suutnud seda teha . 
34	NA	 Ta jälgis mind terava huviga ning oletatavasti ei jäänud mu mõtted talle märkamatuks . 
35	NA	 Markus seisis köögiuksel ja vaatas meid mittemidagiütleval ilmel . 
35	NA	 Lugematutest väikestest märkidest tabasin ma , et tegelikult oli temalgi paras hirm , aga Elisa ees tahtis ta iga hinna eest kartmatut nägu teha . 
35	NA	 Minu arvamine ei läinud talle üldse korda , ja mis veel hullem , mina ise ei läinud talle üldse korda . 
35	NA	 Ta oli minuga lõpetanud ja mulle kaks kriipsu peale tõmmanud . 
35	NA	 Ärge küsige , kuidas pagana moodi ma seda teadsin , aga ma teadsin seda täiesti kindlalt . 
35	NA	 Ma ei olnud küll varemgi arvanud , et Tobeteadur mind kirglikult armastab , aga selline julm arvestus oli ikkagi natuke liig . 
35	NA	 Tont võtaks , ma pole ju mingi laborihiir . 
35	NA	 Vajusin oiates padjale tagasi ja tahtsin sinna mõneks ajaks jäädagi . 
35	NA	 Kui see oligi see puhas teadmine , siis tahtsin ma ennast pisut koguda , enne kui ma veel midagi teada tahan saada . 
36	NA	 Elisa ei lasknud mul kuigi kaua toibuda . 
36	NA	" "" Tõuse üles ! "" kamandas ta üsnagi kärsitult . "
36	NA	 Püüdsin kuulekalt jalgu alla võtta , kuid ei saanud sellega piisavalt kiiresti hakkama . 
37	NA	 Nad aitasid mul püsti tõusta , tirisid mulle riided selga ja talutasid trepist alla . 
37	NA	 Vapustava enesetunde tõttu olin üsna kurt ja pime , nii et kogu edasiminek toimus ainult tänu nende ühendatud pingutustele . 
37	NA	 Värske õhk mõjus nagu hoop vastu pead ja ma kustusin mõneks ajaks jälle ära . 
37	NA	 Aegajalt suutsin ähmaselt oletada , et liigume mööda pimedaid tänavaid kuskil linnaservas , kuulsin iseenese jalgade lohinat märgadel sillutisekividel ja tundsin slummi läpatanud haisu , kuid siis uppus pilt jälle pimedusse . 
38	NA	" "" Ärka üles , ärka juba ükskord üles ! "" "
38	NA	 Elisa raputas mind valusalt , tirides mind õlast püsti nii hoolimatult , et ta teravad küüned õelalt mu lihasse kaevusid . 
38	NA	 Kui ma selle üle mõtlesin , hakkas ka valu vaikselt mu teadvusse jõudma . 
38	NA	 Siiski mitte just liiga lõikavalt . 
39	NA	" "" Jäta mind rahule ! "" suutsin ma ümiseda ja kukkusin jälle lösakile . "
39	NA	 Ei au- ega häbitunnet , ainult vajadus magada . 
40	NA	" "" Ma andsin talle ikkagi liiga palju veini , "" ütles Markuse kahetsev hääl . "
41	NA	" "" Küll ta ärkab , ära karda . "
41	NA	 Veiniga on siin küll üsna vähe pistmist . 
41	NA	" Näe , hoia ta kätt siin . "" "
41	NA	 Peas hakkas hüüdma häirekell : jälle valu , ettevaatust , valu ! 
41	NA	 Teadsin nende häälest , et nad ei kavatse midagi head ja kiskusin end ärkvele . 
42	NA	" "" Nägid , palju polnud lõigata vajagi ! "" ütles Elisa külmalt . "
42	NA	" "" Tubli poiss . "
42	NA	" Nüüd hoia silmad lahti ja kuula , mida ma ütlen . "" "
43	NA	 Ümberringi mühises pime mets . 
43	NA	 Ma lamasin selili maas ja need kaks kummardusid mu kohale nagu raisakullid . 
43	NA	 Mu käsivarrest voolas verd , kuigi valu ei olnudki ületamatu . 
43	NA	 Ohutunne aga jäi . 
43	NA	 Hädaoht oli nii terav , et ma tundsin selle lõhna , kuid ma teadsin ka , et ma ei saa midagi teha . 
44	NA	" "" Väga tubli . "
44	NA	" Vaata mulle otsa . "" "
44	NA	 Vaatasin talle otsa ning tajusin , et olukord on lootusetu ja halastust ei tule . 
45	NA	" "" Sa teed täpselt nii , nagu ma ütlen , eksole ju ? "
45	NA	 Nüüd mõtled sa sellele kohale , kus sa lamad . 
45	NA	" Mida sa näed ? "" "
46	NA	 Kuulasin Elisa sõnu ning mu meeltesse vajus mingi haiglane lumm . 
46	NA	 Mu keha ja mu hääl ei kuuletunud enam mulle , vaid Elisa nii isekalt ja nii halastamatult ükskõiksele , kuid ometi nii kaunile häälele . 
46	NA	 Ma ei oskaks nime anda sellele meeleheite ja alistumise virrvarrile , mis mu hinge täitis , tundus , nagu oleksid mu tunded tigedad sõjamehed , kes , igaüks oma nurgas , kurjas vennatapusõjas teisi ründab ja hävitab . 
46	NA	 Elisa lähedalolek oli mu päästja õlekõrs selles põrgus . 
46	NA	 Ja teadmine , et ma ei suutnud end ka parima tahtmise korral isegi mitte liigutada — kui Elisa seda ei lubanud . 
46	NA	 Ta küsimused andsid mu mõtetele ja tähelepanule suuna ning eneselegi üllatuseks oskasin ma vastata . 
46	NA	 Muidugi , ma ei oleks teisiti saanudki . 
47	NA	" "" See on vana risttee , aga seda ei kasuta enam keegi . "
47	NA	 Või ei , siin on ühed naisejäljed , aga need on üsna vanad . 
47	NA	 Ja siis on sinu jäljed . 
47	NA	" Ja Markuse jäljed . "" "
48	NA	" "" Nüüd kuula hoolega . "
48	NA	" Kas sa ust näed ? "" "
48	NA	 Ust ! ? 
48	NA	 Millest ta rääkis ? 
48	NA	 Mis uks sai seal metsas olla ? 
48	NA	" Oma hämmastusest hoolimata tundsin ennast ütlevat : "" Kuulen , kuidas uks avaneb . "" "
48	NA	 Ja siis ma kuulsin seda tõesti . 
48	NA	" Korraga meenus arm Markuse käel ja kusagilt loetu : "" Ohvri tuline veri koputab Ema uksele ... "" "
48	NA	 Seekord oli see siis minu veel ihusoe veri , aga kunagi ... 
48	NA	 Markus ? ! 
49	NA	 Elisa muutus veel kahvatumaks ja limpsas veidi lapsikult keeleotsaga üle oma ärevusest kuivama kippuvate huulte . 
49	NA	 Kuidas ma kadestasin ta külma närvi . 
49	NA	 Peenike sügav kurd ta huulenurgas väljendas otsustavust , mille ebaloomulik hoolimatus nii erakordseks muutis . 
49	NA	 Millest ta üldse hoolis ? 
49	NA	 Iseendast ? 
50	NA	" "" Kes siia tuleb ? , "" küsis ta . "
50	NA	 Hambaid kiristades allusin ta käsule ja mu mõtted võtsid nõutud suuna . 
50	NA	 Tundsin kirjeldamatut hirmu , tajudes ebainimlikku julmust : ükskõiksuse julmust , loendamatuid kordi teravamat ja tugevamat kui see jõud , mida tajusin Elisas , kuid ilma tema iluta ja sellevõrra hävitavam . 
51	NA	 Kui oleksin suutnud keelduda nägemast , mida ma nägin , oleksin seda teinud iga hinna eest . 
51	NA	 Ma nägin põrgulikku , vanadest müütidest pärit olendit mulla seest välja ronimas — nagu oleks maapinnas tõepoolest uksed avanenud — otse põrgusse . 
51	NA	 Siis sain aru , et kuigi minu jaoks oli ta nähtav , ei näe Elisa ega Markus midagi . 
51	NA	 Seda oli nii raske uskuda , sest peagi oli see olevus kõikjal meie ümber . 
51	NA	 Ta tumedalt läikiva mudaga kaetud hiiglaslike nälkjate sarnased liikmed roomasid maa seest välja ning see ussipundar vonkles tihedalt ümber minu , puudutades aegajalt mu nägu ja käsi , siis sõlmusid need ilged ohelikud Elisa ja Markuse jalgadesse , aga nood ei näinud märkavatki ... 
51	NA	 Eluka sajad silmad jõllitasid meid liikumatul maopilgul , need värtnakujulised teravmustad pupillid ta kollastes silmades võisid hulluks ajada . 
51	NA	 Ükskõik kuhu mu pilk põgeneda püüdis , vaatasin talle ikka otse silma . 
51	NA	 Lisaks sellele põrgule tekitasid ta lugematud soomused vastikut kriipivat häält , mis lausa lõikas luudesse . 
52	NA	" "" Sa kukkusid läbi , aga ei saanud karistada . "" "
52	NA	 kasutas see õudus minu häälepaelu . 
52	NA	 Ta hääl kähises läbi minu kurgu nagu ammu surnud madu , kelle külmalt kerelt nahka maha koorub . 
52	NA	" "" Sa vedasid mind alt , aga sa said minult nime ja sa tead , et see kaitseb sind . "
52	NA	 Olgu . 
52	NA	 Sa oled tugev ja sinust võib kasu tulla . 
52	NA	 Me võime rahu teha , aga sa ju tead , et kui oled võtnud , siis pead ka andma . 
52	NA	 Sa lasid mu kulleri minema ja ta ei tule enam tagasi . 
52	NA	 Selle eest pead sa mulle teise hinge andma . 
52	NA	" Siis oleme tasa . "" "
53	NA	 Mu kõri läks krampi , oleksin köhahoogu peaaegu lämbunud . 
53	NA	 Kogu mu keha tõrkus kuulmast ja nägemast , selga kattis külm higi ja terve sisikond tahtis tagurpidi välja tulla . 
53	NA	 Ma lihtsalt ei suutnud seda jäledust taluda , kuid olin selle ees täiesti kaitsetu ja see oli põrgulik piin . 
54	NA	 Elisa ja Markus ei raisanud mulle aga pilkugi . 
55	NA	" "" Noh ? "" küsis Markus . "
56	NA	" "" Mis noh ? "" lõikas Elisa vastu . "
56	NA	" "" Seda me ju arvasimegi . "
56	NA	 Ma olin algusest peale peaaegu kindel , et kuidagi teistmoodi me ust kinni ei saa . 
56	NA	 Vastik on küll jah , aga selline see elu juba kord on . 
56	NA	" Anna nuga siia ja mine põõsa taha , kui närvid vastu ei pea . "" "
57	NA	 Elisa võttis Markuse kotist noa . 
57	NA	 Julm iroonia — mu ajalooõpingutest oligi siis niipalju kasu , et ma vähemalt selles noas puhtaverelise dolaabra ära tundsin , kuid mu erialane pühendumus ei küündinud imetlema noa kõverat tera ega aimama ta oksjonihinda . 
57	NA	 Ma lihtsalt teadsin , milliseks otstarbeks neid nuge kasutatakse ja see teadmine halvas mu mõtted . 
58	NA	 Elisa katsus sõrmega noa tera ning mu teravnenud meeled püüdsid kinni terase vaikse sihina vastu ta õrna nahka . 
58	NA	 Võigas kogu — neljas meie hulgas — küünitus verejanuliselt mu kohale . 
58	NA	 Ma lasin puhtast hirmust püksid täis . 
59	NA	" "" Elisa ! "" röögatas Markus korraga täiest kõrist . "
59	NA	 Kuulsin Elisa hüüatust , metsikut lõrinat , küünte kraapimist vastu riideid ja kihvade laksatust . 
59	NA	 Dolaabra välgatas kuuvalguses ja raske keha prantsatas rohule otse mu kõrval . 
59	NA	 Suur hunt hingas mulle korra oma lehkavat hingeõhku näkku ja siis põrnitsesin ma elututesse kollastesse ... ümmarguse pupilliga silmadesse . 
60	NA	" "" Oh ! "" hüüatas Markus , kelle reaktsioon ei olnud ilmselt pooltki nii kiire kui Elisal . "
60	NA	" "" On sinuga kõik korras ? "" "
61	NA	" "" Loomulikult on minuga kõik korras . "
61	NA	" See oligi nagu sissejuhatuseks . "" "
61	NA	 Elisa hingas pahinal välja . 
61	NA	 Enese kogumine võttis tal ainult hetke ja siis astus ta jälle minu kõrvale . 
62	NA	 Ei mingit efektset hüvastijättu , nagu raamatutes või filmides . 
62	NA	 Ta lihtsalt tõstis noa ja mõõtis asjalikul ilmel mu kaela . 
63	NA	 Mul oli ainult see hetk . 
63	NA	 Nägin ühe murdosa sekundi jooksul , et oleme jälle kolmekesi , kuulsin ukse sulgumist ja mõistsin , miks see nii oli . 
63	NA	" Kohutava pingutuse hinnaga murdsin hüpnoosist läbi ja suutsin ise oma häälepaelu kasutada : "" Hunt , Elisa , hunt ! "
63	NA	" Hundi hing ! "" "
64	NA	" "" Misasja ? "" küsis Elisa hämmeldunult . "
64	NA	" "" Mida sa räägid ! ? "" "
65	NA	" "" Hundi hing ! "
65	NA	 Elisa ! 
65	NA	" Uks ! "" "
66	NA	" "" Hundi hing ? "
66	NA	 Mis jama see on ? 
66	NA	" Räägi mulle tõtt ! "" "
66	NA	" Mis see luges , et ta mind jälle ära sõnus , sest ka siis sain ma talle ainult sedasama öelda : "" Hundi hing pani ukse kinni . "
66	NA	" Ema on sinuga rahul . "" "
67	NA	 Sügavas kahtluses kummardus Elisa hundi kohale , tegi tolle irevil lõusta ees vasaku käega paar märki ja nuusutas nina kirtsutades hundi ilast tilkuvat suud . 
67	NA	 Siis ta ilme selgines . 
68	NA	" "" Vaata reod , oligi hing ! "" hüüatas ta üllatunult . "
68	NA	" "" Poiss , sa oled õnnetähe all sündinud . "
68	NA	 Libasid on niigi nii vähe , ja et üks noor loll sulle nii õigel hetkel välja kargab ... 
68	NA	" Einoh , mul pole lihtsalt sõnu . "" "
68	NA	 Ta puhastas noa rohu sisse ja pani selle siis Markuse kotti . 
68	NA	 Markus seisis ja vaatas kõike suu ammuli pealt . 
68	NA	 Oli tal alles — sõber ! 
69	NA	" Siis sai Markus lõpuks kõnevõime tagasi : "" Elisa , mis me sellega teeme ? "
69	NA	" Kui ta rääkima hakkab , siis võib meil kehvasti minna . "" "
70	NA	" "" Mis ? "
70	NA	" Ah tema ? "" küsis Elisa muretult . "
70	NA	" "" Ei räägi ta midagi , ma annan sulle nõia ausõna . "
70	NA	 Mul mingit isiklikku viha ta vastu pole , nii et las jääb . 
70	NA	 Tal oli isegi raske öö . 
70	NA	" Tuled ka või ? "" "
70	NA	 Ta pööras ehedas ükskõiksuses selja ja kadus puude vahele , kuuvalgus jumaldavalt kumamas ta kriitvalgetel õlgadel . 
70	NA	 See oli viimane kord , kui teda elusalt nägin , seepärast on see pilt mu meeltesse põlenud , külastades mind mu rängimates luupainajates ... 
71	NA	 Markus seisis alguses , vaatas talle järgi , vaatas mind ja lõi lõpuks käega . 
71	NA	 Elisat hõigates kadus temagi pimedasse metsa . 
72	NA	 Lugesin ta mõtteid nagu paberilt ja ta lahkumine oli mulle tõeliseks kergenduseks . 
72	NA	 Lamasin oimetult külmal maal ja vaatasin , kuidas puuoksad tuules kõiguvad . 
72	NA	 Tuulehoog puudutas mu nägu ja ma tundsin igast hetkest tõelist rõõmu . 
72	NA	 Oleksin võinud tõusta ja püüda tagasiteed leida , sest Elisa oli mind paari hooletu sõnaga vabastanud , kuid niimoodi lamada oli lihtsalt väga hea . 
72	NA	 Kogusin ennast päris tükk aega , enne kui end üles ajasin ja teed otsima hakkasin . 
73	NA	 Kogu maailm oli muutunud , või õieti — mina olin muutunud ja seetõttu näis kõik ümbritsev täiesti uuena . 
73	NA	 Mets oli nagu mets , kuid samas kuulsin puude kohinas elusolendite sosinaid , tundsin kivide vaikivat kohalolekut ja nende lõputut mälu ning selja taga kuulsin oma igavese saatja samme , mõõdetuid ning kannatlikke , neis kõlamas liivakella vaikne , peatumatu sahin . 
74	NA	 Kui ma lõpuks linna jõudsin , läks asi hoopis hulluks . 
74	NA	 Igast kivist õhkus niipalju kurjust , rumalust ja ükskõiksust , et see pani mu südame pööritama . 
74	NA	 Majade seinad olid nagu klaasist vitriinid väiklastele mõtetele , kibestumisele , kättemaksule . 
74	NA	 Kõik halvad tunded olid talletunud nendesse seintesse ja otse kriiskasid mulle sealt vastu . 
74	NA	 Tänavakivid mäletasid vägivalda , mida nad olid näinud ja hoidsid seda enese sees alles . 
74	NA	 Iga kord , kui ma astusin uuele kivile , nägin ma midagi , mida ta mäletas ja see oli enamasti võigas , julm või lihtsalt masendavalt armetu — kogu inimliku olemise skaala . 
74	NA	 Kui ma esimesi varaseid tööleminejaid kohtasin , lugesin nende nägudelt , nende hingeõhu haisust , nende liigutustest ja sajast muust kõnekast märgist peamiselt tühiseid ja egoistlikke mõtteid . 
75	NA	" "" Sina siin ! "" teretas mind üks tuttav päris sõbralikult . "
75	NA	" "" Ka nii varajane ! "" "
75	NA	 Mis kuradi pärast ma nüüd sinuga pidin kokku saama , lugesin ma ta silmadest . 
75	NA	 Nüüd sa hakkad kohe oma idiootsusega peale . 
75	NA	 Jumala eest , seda ei saa vist isegi ravida mitte ? 
75	NA	 Ei , parem ma ütlen , et mul on õudselt kiire , siis sa jätad mu rahule . 
76	NA	" "" Kuule , mul on kahjuks pagana kiire praegu ! "
76	NA	" Nägudeni ! "" ta lehvitas mulle sõbralikult ja kadus järgmisesse tänavasse . "
76	NA	 Vaatasin talle jahmunult järele . 
77	NA	 See oli alles algus , aga asi läks iga hetkega üha hullemaks . 
77	NA	 Nagu ma juba rääkisin , olin ma üsna ebapopulaarne , aga kuna kaasvõitlejad olid ikkagi liiga hästi kasvatatud , et mulle kõike , mida nad mõtlesid , näkku öelda , ei teadnud ma asja täielikku ulatust . 
77	NA	 Terve selle neetud päeva seisin ma aga silmitsi solvumise , põlastuse ja haletsusega ning õige peagi sai mulle sellest enam kui küll . 
77	NA	 Otsustasin , et otsin Elisa üles ja palun , et ta mind aitaks . 
77	NA	 Ta oli mulle ju ikkagi teene võlgu . 
78	NA	 Juba pärastlõunal ei pidanud ma enam vastu ja läksin Markuse poole . 
78	NA	 Ta lihtsalt pidi mul aitama Elisat leida . 
78	NA	 Maja välisust avades hakkas peas jälle häirekell taguma ja mida kõrgemale ma seal poolpimedas mööda lagunenud treppi turnisin , seda teravamat ohtu tundsin , kuid ma olin üsna meeleheitel ega kavatsenudki tagasi pöörata . 
78	NA	 Ma pidin sellest jubedusest lahti saama , sest tundsin , et vastasel juhul lähen selsamal päeval lihtsalt hulluks . 
78	NA	 Tagusin Markuse armetule uksele , kuid see jäi suletuks . 
78	NA	 Püüdsin kuulatada , kuid ei kuulnud mitte midagi . 
78	NA	 Istusin trepile maha ja seadsin ennast ootama . 
78	NA	 Kunagi pidi ta ju jälle koju tulema . 
79	NA	 Vaikuses , mida aegajalt katkestasid summutatud tänavahääled , tundsin üsna selgelt , et oht oli väga lähedal . 
79	NA	 Püüdsin ringi vaadates selgusele jõuda , mis asi mind ometi ähvardada võiks , kui märkasin pööningunurgas lauarisu taga väikest ust üsna Markuse toa kõrval . 
79	NA	 Uksepiidal oli Markuse käe jälgi ja ka — Elisa käe jälgi . 
79	NA	 Ladusin lauajupid eest ära ja katsusin ust avada . 
79	NA	 Ta oli üsna tugevasti kinni kiilunud , kuid andis lõpuks järele ja ma astusin tolmusesse pimedasse ruumi . 
79	NA	 Ei katusest ega seintest ei langenud sinna ühtegi valgusekiirt . 
79	NA	 Tundsin , et ei ole ruumis üksi , kuid ei näinud pikka aega kedagi ega kuulnud vähimatki häält . 
79	NA	 Lõpuks , kui suutsin selles pimeduses ühtteist eristada , nägin kaugemas nurgas kirstulaadset eset . 
79	NA	 Astusin lähemale ja leidsin , et tegemist oli õige vana rasketest laudadest riidekirstuga , sellise tüüpilise talupojakirstuga , mis seisis aida nurgas ja kuhu mahtus kogu peretütre kaasavara . 
79	NA	 Uudishimust tõstsin raske kaane üles . 
79	NA	 Kirstus ei olnud ei riideid ega kaasavara . 
79	NA	 Kirstus oli Elisa . 
79	NA	 Ta oli enesele paksu teki ümber keeranud ja lebas kirstupõhjas kõveras nagu magav laps , aga ta oli ilmselgelt surnud . 
80	NA	 Valge nahk , öine aeg , tema kiirus ja tugevus , ta haigus ... see kõik keerles mu peas ja silme ees tohutu pöörisena kuni kõik asetus õigele kohale . 
80	NA	 Teist korda elus oli mul surmahirm . 
80	NA	 Lasin raske kirstukaane lajatades alla kukkuda ja tormasin minema , murdes sellel neetud trepil peaaegu jala . 
80	NA	 Oli ka aeg — päike hakkas tasakesi looja minema ja esimesed sügavad varjud pugesid tänavatele . 
80	NA	 Veel pool tunnikest trepil ootamist ja Elisal ei oleks olnud vaja kuigi kaugele minna , et oma esimest nälga kustutada ! 
80	NA	 Jooksin nagu pöörane ja ei jäänud enne pidama , kui olin omas kodus luku ja riivi taga . 
81	NA	 Ma ei ole sinna majja enam kordagi oma jalga tõstnud , sest mul pole mingeid illusioone , milliseks võiks kujuneda järgmine kohtumine Elisaga . 
81	NA	 Öelge ükski põhjus , miks ta peaks mind aitama ? 
81	NA	 Kaastunne ? 
81	NA	 Vastutus ? 
81	NA	 Ärge kujutage ette . 
81	NA	 Ma saaksin talle edaspidi ainult ühel ürgsel viisil kasulik olla ning mu meeleheide ei ole veel siiski nii suur . 
81	NA	 Parem proovin taluda praegust olukorda ja kui parajasti rohkem välja ei kannata , siis sulgun jälle mõneks ajaks oma väikesesse tuppa . 
81	NA	 ( Peale seda , kui ma ta mööblist ja muust kraamist täiesti tühjaks tõstsin , võib seal päris elada . ) 
81	NA	 Võibolla õnnestub mul kunagi õppida neid neetud märkamisi või nende pidevat teadvustamist blokeerima . 
82	NA	 Te võite ju arvata , et ma olen täielik argpüks , et ma juhust ei kasutanud ja teda maha ei löönud . 
82	NA	 Ja te võite arvata , et ma ikka veel petan iseennast , püüdes end veenda , et olen väljaspool hädaohtu . 
82	NA	 Vale puha . 
82	NA	 Ma olengi väljaspool hädaohtu . 
82	NA	 Kes seda siis veel teada võib kui mitte mina — kibe eelis , mida mu seisund mulle siiski annab . 
82	NA	 Elisa teab , et ma teda nägin , ja ta teab , et ma ei kujuta tema jaoks mingit ohtu . 
82	NA	 Juba kasvõi ainult selle pärast , et ta mu ellu jättis . 
82	NA	 Võibolla ei olegi see ainus põhjus , kuid muid ma iseendale ei tunnista . 
83	NA	 Pealegi , kui ma praegu sellele õhtule tagasi mõtlen , ei aja see mulle enam säärast hirmu peale , sest tegelikult ei olnud ta seal magades ei võigas ega verejanuline , vaid , vastupidi , ta nägi välja nagu mängimisest väsinud väike tüdruk . 
83	NA	 Küllap ta arvestab ka ise selle muljega , mille ta jätab , ja millegipärast lasen ma tal sellega arvestada . 
83	NA	 Huvitav küll , eksole ? 
84	NA	 Päriselt tagasi tegemata ma ikkagi ei jäta . 
84	NA	 Kuidas see käiski — kui saad , siis pead ka andma ... 
84	NA	" Oma "" andest "" ja kõigest seonduvast rääkimise on ta mul tõesti ära keelanud , kuid kahjuks unustas ta kogu oma nutikuses , et ma saan sellest siiski kirjutada . "
84	NA	 Ja seda ma teen juba kasvõi sellepärast , et ta mul selle ära keelaks , kui ainult saaks . 
84	NA	 Ning sellepärast , et minul pole võimalust temalt arvete klaarimist nõuda ja see abitus närib mu hinge . 
84	NA	 Ma lihtsalt pean midagi tegema , ükskõik mida , et ennast talle vähemalt meeldegi tuletada . 
