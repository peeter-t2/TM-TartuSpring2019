Kindral Clark, daamid ja härrad! Mul on rõõm anda Teile, Sir Wesley, NATO Euroopa vägede ülemjuhatajale, Eesti Vabariigi Kotkaristi kõrgeima klassi orden. Selle ordeniga väljendab Eesti Vabariik oma tänu Teile, kindral Clark, NATO ja Eesti suhete arendamise eest. Eesti riigikaitse juhina väljendan meie riigi ja kaitseväe kõrget tunnustust Teile, kindral Clark, Teie isikliku panuse eest koostöö tugevdamisse ning Eesti kaitsejõudude ettevalmistamisse NATO liikmeks saamiseks. Täna nimetame oma suhteid strateegiliseks partnerluseks. Oleme partnerid stabiilsuse ja julgeoleku tootmisel Euroopas. Oleme tänulikud Teile, kindral Clark, nõu ja abi eest, mida Eesti kaitsevägi on Teilt saanud oma struktuuri ja kaitseoskuste parandamisel ning rahvusvahelise koostöövõime tõstmisel. Eesti tänab Teid, kindral Clark, et Teie alluvuses on teeninud Bosnias ja teenivad täna Kosovos Eesti allüksused ning olete eeskujuandvalt korraldanud ja juhtinud rahutagamisoperatsioone. Eesti kaitseväelased on Teie käe all tõendanud oma koostöövõimet. Neid Teie teeneid, Sir Wesley, hindab Eesti Vabariik oma kõrgeima sõjaväelise autasuga, Kotkaristi esimese klassi ordeniga.